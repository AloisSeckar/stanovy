# Stanovy Strany svobodných občanů

## Článek 1 Úvodní ustanovení

1) Politická strana nese název Strana svobodných občanů, používá zkratku ‚Svobodní‘.

2) Strana je registrována podle zákona č. 424/1991 Sb., o sdružování v politických stranách a v politických hnutích ve znění pozdějších předpisů a působí v České republice.

3) Sídlem politické strany je Tržiště 1, 118 00 Praha 1, Malá Strana.

## Článek 2 Poslání a základní programové cíle

Strana svobodných občanů vychází z iniciativy občanů České republiky, kteří si přejí žít ve svobodné a suverénní zemi, spravované státem, který chová úctu ke svým občanům, k jejich životu, majetku, svobodě a osobní odpovědnosti. Své cíle strana prosazuje férovým způsobem na základě svobodné diskuse demokratickými metodami při respektování platných právních předpisů.

### 1) Svoboda a odpovědnost

a) Za nejcennější hodnoty, které chce podporovat a rozvíjet, považuje svobodu jednotlivce, svobodnou vůli člověka, jeho schopnost odpovědně se rozhodovat a volit lepší variantu z více možných, lidskou kreativitu a iniciativu. Respekt ke svobodě pro Stranu svobodných občanů znamená respekt k tradičním hodnotám, toleranci etnickou i náboženskou.

b) Od respektu ke svobodě se odvíjí politické rozhodování Strany svobodných občanů a mírou svobody se poměřují dosažené výsledky. Za neodmyslitelnou součást ochrany svobody považují Svobodní ochranu vlastnictví.

c) Základem politického systému je pro Svobodné spravedlivá a svobodná soutěž osobností, myšlenek, iniciativ a projektů při respektování morálních a etických zásad.

d) Nadřazenost principu osobní svobody a odpovědnosti nad jinými cíli vede Svobodné k zásadnímu odmítání myšlenkových směrů a hnutí, které ohrožují práva a svobody druhých.

e) Součástí svobody je odpovědnost.

### 2) Tradice

Strana svobodných občanů se hlásí k duchovnímu, kulturnímu a politickému dědictví západní civilizace, navazuje na tradice české státnosti a na vytrvalé úsilí o získání svobody reprezentované Františkem Palackým, Karlem Havlíčkem Borovským, Tomášem G. Masarykem a dalšími.

### 3) Pravidla, principy, právo

a) Svoboda může být zachována jedině sledováním principů, je ničena sledováním prospěchářství.

b) Ke ctnostem politické a zákonodárné činnosti patří střídmost při vydávání regulací.

c) Právo nemá a nemůže nahradit morální hodnotový systém.

d) Strana svobodných občanů usiluje o návrat k předsocialistickým právním tradicím a o reformu právní filosofie.

### 4) Stát

a) Státní moc má sklon rozhodovat za občany a tím ohrožuje jejich svobodu, proto musí být omezena a kontrolována.

b) Ve snaze pro každého vymezit a zabezpečit svobodný prostor chráněný proti zásahům veřejné moci, považujeme za nepřijatelné úsilí prosadit neomezenou vládu většiny v evropském prostoru. Strana svobodných občanů usiluje o Evropu rovnoprávných a suverénních demokratických států bez ohledu na jejich velikost.

c) Dlouhodobé tolerování institucí poznamenaných demokratickým deficitem zákonitě vede k omezování práv a svobod jednotlivců a k nespravedlnostem, jež nelze vyvážit žádným jiným přínosem.

d) Suverenita České republiky je základní podmínkou zachování skutečné demokracie, ve které hlas voliče má ve volbách smysl.

e) Uniformita není politickým cílem.

f) Úctu ke svobodnému rozhodování států považuje Strana svobodných občanů za analogii úcty ke svobodě člověka.

### 5) Volný trh

a) Svoboda ekonomické iniciativy a spravedlivá soutěž volného trhu umožňuje nejlépe každému jednotlivci dosahovat svých osobních cílů. Blahobyt není ani politickým cílem, ani politickou filosofií. Pokud se stane míra blahobytu jediným kriteriem politického rozhodování, je politický systém vystaven enormním rizikům a nestabilitě, protože ne vždy je možné blahobyt zaručit a protože existují hodnoty, kterým je třeba dát přednost před blahobytem. To platí jak pro českou domácí politiku, tak pro současnou evropskou integraci.

b) Hospodářská spolupráce států nevyžaduje politickou integraci. Největší překážkou hospodářské spolupráce je politické zasahování do svobodného rozhodování podnikatelských subjektů.

## Článek 3 Členství

1) Členem strany může být občan České republiky, starší 18 let, který souhlasí se základními ideovými dokumenty strany a který se zaváže podporovat základní programové cíle uvedené v článku 2.

2) Překážkou členství a důvodem k jeho ukončení je členství v jiné politické straně nebo hnutí, uvedení nepravdivých informací zejména na přihlášce, nesplnění některých předpokladů pro výkon funkcí ve státních orgánech (zákon č. 451/1991 Sb., lustrační zákon), kandidatura na veřejnou funkci bez souhlasu příslušného orgánu strany.

3) Vyplněná a podepsaná přihláška se podává v krajském sdružení podle aktivního volebního práva člena. O přijetí za člena rozhoduje krajské předsednictvo zpravidla za přítomnosti žadatele, členství vzniká po zaplacení členského příspěvku.

4) Člen krajského sdružení může hostovat v jiném krajském sdružení.

5) Členství zaniká:

  a) nezaplacením členského příspěvku ve stanovené lhůtě,

  b) písemným prohlášením s uvedením dne ukončení členství, členství nelze ukončit se zpětnou platností,

  c) vyloučením v případě závažného porušení stanov či opakovaného poškození dobrého jména strany, za závažné poškození dobrého jména strany se může považovat jednání, které odporuje pravidlům férové svobodné soutěže,

  d) vznikem překážky členství podle odst. 2),

  e) zbavením či omezením způsobilosti k právním úkonům,

  f) úmrtím.

6) Zánik členství bere na vědomí předsednictvo příslušného krajského sdružení, nestane-li se tak, republikové předsednictvo. Není-li uvedeno jinak, zaniká členství dnem vzetí na vědomí.

7) Člen má právo:

  a) být informován o činnosti strany, o všech jednáních krajského sdružení, k němuž přísluší a o přijatých usneseních,

  b) svobodně vyjadřovat své názory a obhajovat je, podílet se na projednávání a rozhodování o vnitřních záležitostech strany,

  c) podílet se na utváření politiky strany,

  d) obracet se na jiné členy a orgány strany se svými návrhy, iniciativami, otázkami a připomínkami,

  e) účastnit se s hlasovacím právem příslušných sněmů a voleb,

  f) být volen a případně být delegován do stranických orgánů a funkcí, pokud není v pracovním nebo obdobném poměru ke straně,

  g) být navržen za kandidáta pro volby do veřejných funkcí, kandidatura může vyžadovat splnění dalších kritérií, jako například získání podpory stanoveného počtu členů Strany svobodných občanů,

  h) obracet se na rozhodčí komisi v případě sporu a podávat návrh na vyloučení rozhodčí komisi.

8) Člen je povinen:

  a) podporovat politické cíle strany, zejména základní programové cíle uvedené v článku 2,

  b) dodržovat ustanovení jednacích řádů a dalších vnitřních předpisů,

  c) dodržovat pravidla spravedlivé svobodné soutěže,

  d) oznámit bez zbytečného prodlení změny údajů uvedených na přihlášce,

  e) předložit na vyžádání lustrační osvědčení nebo souhlas s provedením lustrace,

  f) předložit na vyžádání aktuální výpis z trestního rejstříku,

  g) účastnit se jednání, je-li k tomu vyzván, zejména pokud se týká jeho osoby.

## Článek 4 Příznivci strany

1) Jako příznivec strany se může zaregistrovat každý, kdo není členem jiné politické strany a kdo podporuje ideové cíle strany, na základě vyplnění a podpisu registračního formuláře a zaplacením stanoveného příspěvku.

2) Příznivci strany nejsou členy strany ve smyslu zákona č. 424/1991 Sb., o sdružování v politických stranách a v politických hnutích.

3) Příznivci strany mohou podávat návrhy orgánům strany, mohou se účastnit diskusních setkání, mohou být delegováni do odborných komisí, mohou se podílet na výběru kandidátů pro volby do veřejných funkcí.

## Článek 5 Organizační jednotky a orgány

1) Krajská sdružení sdružují členy na územním principu.

2) Orgány strany jsou republikový sněm, republikový výbor, republikové předsednictvo, rozhodčí komise, kontrolní komise, volební komise, v krajských sdruženích krajský sněm a krajské předsednictvo.

## Článek 6 Obecné zásady

1) Orgány strany si schvalují jednací a případně volební řády.

2) Orgány strany se rozhodují nadpoloviční většinou přítomných členů, jsou usnášeníschopné za přítomnosti nadpoloviční většiny členů. Toto neplatí v případě jednokolových tajných voleb konaných podle těchto stanov, kdy jsou bez ohledu na počet hlasujících zvoleni kandidáti, kteří získali nejvyšší počet odevzdaných platných hlasů.

3) Všechny volby a případně i rozhodování sněmů o zásadních otázkách jsou podle možností přednostně prováděny elektronicky, korespondenčně a s prodlouženou dobou hlasování.

4) O personálních otázkách se zpravidla hlasuje tajně. Vždy se hlasuje tajně, pokud o to požádá kterýkoli člen.

5) Volební období organizačních jednotek strany a všech volených funkcí je dvouleté. Volební období začíná ukončením volební schůze nebo vyhlášením výsledků volby. Volební období republikového předsednictva strany kromě toho končí vždy nejdéle tři měsíce po volbách do Poslanecké sněmovny Parlamentu.

6) Každý člen může zastávat pouze jednu volenou funkci v organizačních jednotkách strany.

## Článek 7 Krajská sdružení

1) Krajské sdružení se vytváří na územním principu. Orgánem krajského sdružení je krajský sněm a krajské předsednictvo.

2) Každý člen podle svého volebního práva přísluší ke krajskému sdružení, v jehož územním obvodu má aktivní volební právo do Poslanecké sněmovny podle platných zákonů.

3) Krajského sněmu se má právo zúčastnit každý člen krajského sdružení. Krajský sněm:

  a) volí a odvolává ze svého středu předsedu a čtyři místopředsedy krajského sdružení v přímé tajné jednokolové volbě za účasti všech členů krajského sdružení,

  b) je odpovědný za politiku strany na krajské úrovni,

  c) ukládá úkoly krajskému předsednictvu.

4) Krajské předsednictvo:

  a) sestává z předsedy a čtyř místopředsedů,

  b) je odpovědné krajskému sněmu,

  c) plní usnesení krajského sněmu,

  d) schází se podle potřeby, sejde se vždy, požádá-li o to kterýkoli člen předsednictva,

  e) svolává minimálně jedenkrát ročně krajský sněm,

  f) přijímá nové členy,

  g) může zřizovat poradní komise,

  h) shromažďuje návrhy na kandidáty do voleb a zabezpečuje jejich odbornou a politickou přípravu,

  i) zabezpečuje organizačně otevřené primární volby ve svém kraji, může pro tento účel zřídit volební komisi.

## Článek 8 Republikový sněm

1) Republikový sněm je nejvyšším orgánem strany.

2) Rozhodování na republikovém sněmu se podle možností zúčastní každý člen strany. Není-li to možné, stanoví republikový výbor přiměřený klíč.

3) Republikový sněm svolává předseda strany nejméně jedenkrát za rok.

4) Do dvou měsíců svolá republikový sněm předseda strany, pokud jej o to požádá předsednictvo strany, republikový výbor, nebo alespoň jedna třetina členů strany.

5) Republikový sněm ve výlučné působnosti:

  a) volí a odvolává předsedu a čtyři místopředsedy strany v přímé tajné jednokolové volbě za účasti všech členů strany,

  b) volí a odvolává sedm členů kontrolní komise,

  c) volí a odvolává sedm členů rozhodčí komise,

  d) volí a odvolává sedm členů volební komise,

  e) volí a odvolává třicet členů republikového výboru

  f) schvaluje změny stanov,

  g) projednává a schvaluje výroční zprávu předsedy strany,

  h) projednává a schvaluje výroční zprávu o hospodaření strany,

  i) projednává a schvaluje výroční zprávu kontrolní komise,

  j) bere na vědomí výroční zprávu rozhodčího výboru.

6) Republikový sněm dále:

  a) schvaluje další předpisy k úpravě vnitrostranických poměrů,

  b) ukládá úkoly republikovému předsednictvu a výboru,

  c) může projednávat a schvalovat základní programové a ideové dokumenty.

## Článek 9 Republikový výbor

1) Republikový výbor plní úkoly republikového sněmu v době, kdy nezasedá.

2) Republikový výbor se skládá z předsednictva strany, z předsedů krajských sdružení a ze třiceti členů volených republikovým sněmem v přímé tajné jednokolové volbě.

3) Předseda strany svolává republikový výbor podle potřeby, nejméně však jednou za tři měsíce.

4) Předseda strany svolá republikový výbor do 14 dnů, požádá-li jej o to písemně nejméně třetina členů výboru.

5) Republikový výbor zejména:

  a) stanoví výši členských příspěvků a příspěvků příznivců a lhůty pro zaplacení,

  b) schvaluje statut kontrolní komise a statut rozhodčí komise,

  c) schvaluje rozpočtová pravidla, pravidla hospodaření, rozpočet strany, výsledky hospodaření,

  d) projednává a připravuje zprávy a návrhy pro republikový sněm,

  e) schvaluje organizační řád republikové kanceláře,

  f) může schválit vzorové jednací a volební řády,

  g) projednává odvolání proti rozhodnutí rozhodčí komise,

  h) ukládá úkoly předsednictvu,

  i) projednává a schvaluje základní programové a ideové dokumenty

  j) projednává vyžádané průběžné zprávy předsednictva,

  k) zřizuje a ruší komise pro poradní, odbornou a expertní činnost

  l) odpovídá za kandidátní listiny pro volby do veřejných funkcí, v mimořádných a odůvodněných případech může kandidátní listinu změnit,

  m) rozhoduje o všech záležitostech, které nejsou vyhrazeny jiným orgánům.

## Článek 10 Republikové předsednictvo

1) Republikové předsednictvo sestává z předsedy a čtyř místopředsedů.

2) Republikové předsednictvo:

  a) je statutárním a výkonným orgánem strany,

  b) jménem republikového předsednictva jedná navenek předseda strany, v případě jeho nepřítomnosti další pověřený člen předsednictva. Písemné úkony podepisuje předseda strany, nebo jiný pověřený člen předsednictva.

  c) má všeobecnou odpovědnost za stranu a za politické záležitosti mezi zasedáními republikového výboru,

  d) plní usnesení republikového výboru a republikového sněmu,

  e) schází se podle potřeby, sejde se vždy, požádá-li o to kterýkoli člen předsednictva,

  f) předkládá republikovému výboru vlastní návrhy týkající se činnosti strany,

  g) může vyhlásit nové volby předsednictva krajského sdružení.

3) Členové předsednictva strany mají právo zúčastnit se jednání všech organizačních jednotek strany s hlasem poradním.

4) Jednání předsednictva strany může být vyhlášeno za uzavřené.

## Článek 11 Předseda strany

1) Předseda strany jedná a činí právní úkony za stranu navenek.

2) Předseda svolává republikový sněm, výbor, předsednictvo strany a předsedá jim.

## Článek 12 Místopředsedové strany

Místopředsedové zastupují předsedu strany ve stanoveném pořadí. Vykonávají funkce na základě pověření předsedou strany, předsednictvem strany nebo republikovým výborem.

## Článek 13 Kontrolní komise

1) Kontrolní komise je kontrolním orgánem strany, dohlíží na hospodaření a dodržování obecně závazných
právních předpisů a stanov.

2) Může navrhnout rozhodčí komisi pozastavení rozhodnutí předsednictva strany, nebo republikového výboru, pokud jsou v rozporu s obecně závaznými právními předpisy či stanovami strany.

3) Členové kontrolní komise ze svého středu volí předsedu a místopředsedu komise.

4) Kontrolní komise se řídí při výkonu své činnosti statutem schváleným republikovým výborem.

5) Kontrolní komise schvaluje svůj jednací řád.

## Článek 14 Rozhodčí komise

1) Rozhodčí komise odpovídá za závazný výklad stanov a rozhoduje ve sporech mezi členy navzájem, resp. mezi členy a organizačními jednotkami strany.

2) Členové volí ze svého středu předsedu a místopředsedu rozhodčí komise.

3) Rozhodčí komise se řídí statutem, který schvaluje republikový výbor.

4) Rozhodčí komise:

  a) vydává usnesení k závaznému výkladu stanov,

  b) průběžně shromažďuje návrhy na změny stanov,

  c) při projednávání sporných záležitostí vždy vyslechne dotčené osoby a organizační jednotky,

  d) může pozastavit platnost rozhodnutí organizační jednotky, které je v rozporu s obecně závaznými právními předpisy nebo stanovami; vyzve dotčenou jednotku k nápravě, není-li nápravy dosaženo, rozhoduje s konečnou platností republikový výbor,

  e) rozhoduje o návrhu na vyloučení člena, který může podat kterýkoli člen strany; proti rozhodnutí je možné se odvolat k republikovému výboru.

## Článek 15 Volební komise

1) Volební komise organizačně a technicky trvale zajišťuje připravenost konat volby na republikové úrovni a pomáhá krajským volebním komisím.

2) Volební komise postupuje podle schváleného volebního řádu.

3) Členové komise volí ze svého středu předsedu a místopředsedu volební komise.

## Článek 16 Jednání jménem strany a zastupování při právních úkonech

1) Právní úkony jménem strany činí předseda, v jeho nepřítomnosti místopředseda pověřený předsednictvem. Při podepisování jménem strany k vytištěnému nebo předepsanému názvu strany a jménu jednajícího připojí jednající osoba vlastnoruční podpis s uvedením své funkce ve straně.

2) Vnitřní předpisy mohou stanovit způsob udělení plné moci k zastupování strany.

## Článek 17 Zásady hospodaření

1) Strana odpovídá za své závazky celým svým majetkem.

2) Strana nakládá s majetkem a vede svoje účetnictví v souladu s příslušnými ustanoveními obecně závazných právních předpisů. S majetkem strany hospodaří na základě schváleného rozpočtu a schválených rozpočtových pravidel strany předsednictvo strany. Vnitřní předpisy mohou tuto pravomoc delegovat na organizační jednotky strany.

3) Rozpočet strany, jeho změny v průběhu roku a výsledky hospodaření schvaluje republikový výbor.

## Článek 18 Ukončení činnosti

V případě zániku strany rozhodne republikový výbor o způsobu naložení s majetkovým zůstatkem, který vznikne z likvidace majetku a závazků, nejde-li o případ daný ustanovením § 13 odst. 7 zákona č. 424/1991 Sb. o sdružování v politických stranách a v politických hnutích ve znění pozdějších předpisů. Nebude-li přijato žádné rozhodnutí o způsobu naložení s majetkovým zůstatkem, připadá tento státu.

## Článek 19 Republiková kancelář

Republiková kancelář zajišťuje administrativní a organizační záležitosti strany a vede evidenci osobních dat. Podrobnosti stanoví organizační řád.

## Článek 20 Přechodná a závěrečná ustanovení

1) Přípravný výbor sestávající z osob předkládajících návrh na registraci strany dle zákona č. 424/1991 Sb., o sdružování v politických stranách a v politických hnutích v platném znění:

  a) plní úkoly republikového předsednictva a republikového výboru do ukončení ustavujícího republikového sněmu,

  b) z občanů, kteří se aktivně podíleli na založení strany a kteří mají zájem stát se členy strany, sestaví seznam členů - účastníků ustavujícího republikového sněmu,

  c) svolá ustavující republikový sněm.

2) Podrobnosti o svolávání republikového sněmu a přiměřené lhůty stanoví přípravný výbor v návrhu
jednacího řádu republikového sněmu, který se použije pro jeho první svolání.

3) Předsednictvo zvolené na ustavujícím sněmu v roce 2009:

  a) svolává ustavující sněmy krajských sdružení,

  b) může vydat zvláštní pravidla pro ustavení organizačních jednotek podle stanov,

  c) rozhoduje o členství a plní další úkoly krajského předsednictva do ustavení krajských sdružení.

4) Pro volby v roce 2009 mohou být pro sestavení kandidátky použita odchylná pravidla, základní principy se použijí podle možností přiměřeně.

5) Odchylně od čl. 8 odst. 5 volí ustavující sněm na období do příštího Sněmu 3 členy kontrolní komise, 3 členy volební komise a nanejvýš 30 členů republikového výboru.

6) Odchylně od čl. 6 odst. 6 může být do prvního sněmu slučitelná funkce člena předsednictva krajského sdružení a člena republikového výboru a předsednictva.

14. 2. 2009
